<h3>Планета Земля</h3>
<p>
Одне з небесних тіл ― планета Земля ― у нас під ногами в буквальному розумінні цього слова.
Те, що вона є кулястим обʼєктом, довели безпосередні її спостереження з борту космічних станцій.
Земля ― третя за віддаленістю від Сонця планета Сонячної системи ― унікальна вже хоча б тому,
що на ній існує життя.
</p>
<div style="display: flex; flex-direction: row;">
<p style="width: 48%;">
В центрі земної кулі розташоване ядро, що складається переважно із
Феруму та Нікелю з домішкою інших, переважно важких, елементів. Воно
поділяється на зовнішнє ядро, радіус якого дорівнює 3400 км (тут у зовнішньому шарі товщиною близько 2150 км речовина перебуває у рідкому
стані) і внутрішнє ядро радіусом близько 1250 км, в якому речовина перебуває у твердому стані. Температура ядра сягає 5000-7000 K, тиск в ньому
3 млн атм., а його густина оцінюється у 10 000 кг/м<sup>3</sup>. Висока температура
частково зумовлена дією тиску на ядро з боку вищих шарів, а частково ―
виділенням енергії у реакціях розпаду Урану, концентрація якого в ядрі,
напевно, достатньо велика.
</p>
<img id="bigearth" src="https://www.publicdomainpictures.net/pictures/90000/velka/planet-earth-1401465698wt7.jpg">
</div>
<p> Незважаючи на високу температуру внутрішнього ядра, достатню для плавлення тугоплавких металів і сполук, воно є
твердим завдяки великому тиску. Ще одна особливість внутрішнього ядра
― швидкість його обертання. Вона є дещо більшою, ніж швидкість обертання зовнішніх частин Землі.
Ядро оточене шаром мантії, товщина якого сягає 2900 км. Мантія складається із більш легких сполук, як ось силікати. Перебуваючи під високим
тиском, речовина мантії стає надто вʼязкою. Відносно тонка земна кора,
товщина якої коливається у різних місцях від 10 км (під океанами) до 70 км
(під материками), ніби плаває на мантії.
</p>
<table>
<caption><b>Характеристики</b></caption>
<tr><th width="60%">маса:</th><td>5,974•10<sup>24</sup> кг</td></tr>
<tr><th>екваторіальний радіус:</th><td>6378,140 км</td></tr>
<tr><th>середній радіус:</th><td>6371,004 км</td></tr>
<tr><th>площа поверхні:</th><td>509 494 365 км<sup>2</sup></td></tr>
<tr><th>середня швидкість руху по орбіті:</th><td>9,765 км/с</td></tr>
<tr><th>тривалість доби:</th><td>23 год 56 хв 4,099 секунд</td></tr>
<tr><th>середня відстань від Сонця:</th><td>149,6 мільйонів км</td></tr>
<tr><th>період обертання по орбіті:</th><td>365,25 земних діб</td></tr>
<tr><th>нахил екватора до орбіти:</th><td>23°27`</td></tr>
</table>
<p>
Земля й досі є геологічно активною планетою. Фізичні умови в її надрах зумовлюють структуру і динаміку зовнішніх частин. Земна кора перебуває у неперервному відновленні. Вона складається з приблизно десятка
велетенських тектонічних плит, які перебувають у повільному постійному русі, тому упродовж десятків і сотень мільйонів років відбувається
зміщення континентів, утворення океанів і морів, формування гірських
систем. Ці процеси відбуваються і нині. Переважно вони можуть бути виявлені тільки за допомогою високоточних вимірювань. Наприклад, відомо,
що Атлантичний океан невпинно збільшується у розмірах тому, що Північна Америка віддаляється від Європи зі швидкістю декілька сантиметрів на
рік. Збільшується у розмірах Червоне море в міру того, як розходяться дві
сусідні плити, на одній з яких розташована Африка, а на другій ― Аравійський півострів. Зіткнення Індійсько-австралійської плити з Євразійською
є причиною утворення Гімалаїв. Але найвідчутнішим виявом геологічної
активності Землі є виверження вулканів і землетруси. Вони, як правило,
пов’язані з положенням меж сусідніх тектонічних плит і виникають у разі
їх зближення або розходження.
</p>

<iframe width="90%" height="400px" src="https://www.youtube.com/embed/WzQSJXY7Zfk" title="Земна атмосфера" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

<p>
Повітряна оболонка Землі ― атмосфера («сфера повітря») містить в
собі лише 0,00009% маси Землі. Густина атмосфери біля земної поверхні становить 1,22 кг/м3
, що відповідає концентрації частинок повітря
n = 2,55·10<sup>25</sup> м<sup>-3</sup>. Земна атмосфера унікальна за своїм складом. На 77%
вона складається із молекулярного Нітрогену, 21% становить молекулярний Оксиген. На Аргон, вуглекислий газ, пари води і деякі інші речовини припадають останні 2%. Цей склад атмосфери зберігається до висоти
100-150 км. На більших висотах Нітроген і Оксиген перебувають в атомарному стані. З висоти 800 км переважає Гелій, а з 1600 км ― Гідроген,
який утворює гідрогенову геокорону, що простягається на відстань у кілька радіусів Землі.
</p>