<h3>Венера</h3>
<p>
    Венера ― друга за віддаленням від Сонця планета Сонячної системи. За своїми розмірами вона нагадує Землю. Ще одна загальна
риса ― наявність у Венери потужної атмосфери. Поверхня Венери завжди прихована від зовнішнього спостерігача густим хмарним покривом. Що
являє собою венеріанська поверхня, довгий час залишалось загадкою, і це породжувало іноді найнеймовірніші гіпотези. Наприклад, колись вважали, що на Венері має бути рідка вода, а, отже, там існують сприятливі умови
для виникнення і розвитку різноманітних форм життя. 
</p>
<div style="display: flex; flex-direction: row;">
    <p style="width: 48%;">
        В середині ХХ ст. погляди на таку можливість зазнали радикальних змін. Ще перед запуском космічних апаратів до Венери за допомогою спеціальних
        радіоспостережень було встановлено, що поверхня Венери розігріта до температури 750 K! Такої температури достатньо, щоб розпла-
        вився свинець. Було також визначено хімічний склад венеріанської атмосфери. Виявилось, що вона складається, в основному, із вуглекислого газу
        (96%), невеликої кількості Нітрогену (близько 4%) та домішку краплинок концентрованої сірчаної кислоти. Сполуки з Сульфуром надають венеріанським
        хмарам жовтувато-оранжевого кольору. Сама ж наявність цього хімічного елементу свідчить про те, що на Венері мають бути діючі вулкани.
    </p>
    <img src="https://upload.wikimedia.org/wikiversity/en/c/cc/Venus_Magellan_image.jpg">
</div>
<p>
    Упродовж наступних десятиліть до Венери спрямовувались космічні апарати типу Венера (СРСР), Mariner (США), Pioneer Venus (США), Magellan
    (США). Вони підтвердили отримані раніше результати про хімічний склад атмосфери та її температуру. Крім того, було встановлено, що тиск
    поблизу поверхні становить 90 атм. Причина, через яку нижній шар атмосфери Венери має таку високу температуру і тиск, полягає у парниковому
    ефекті. Інфрачервоне випромінювання нагрітої поверхні планети затримується оксидом Карбону та водяною парою, молекули яких є в її атмосфері.
</p>
<table>
    <caption><b>Характеристики</b></caption>
    <tr><th width="60%">маса:</th><td>4,8685•10<sup>24</sup> кг</td></tr>
    <tr><th>екваторіальний радіус:</th><td>6051,8 км</td></tr>
    <tr><th>площа поверхні:</th><td>4,60•10<sup>7</sup> км<sup>2</sup></td></tr>
    <tr><th>середня швидкість руху по орбіті:</th><td>35,02 км/с</td></tr>
    <tr><th>тривалість доби:</th><td>243,0185 діб</td></tr>
    <tr><th>велика піввісь:</th><td>108 208 930 км</td></tr>
    <tr><th>період обертання по орбіті:</th><td>224,70069 діб</td></tr>
    <tr><th>нахил екватора до орбіти:</th><td>3,39471°</td></tr>
</table>
<p>
    Венера перебуває достатньо близько до Сонця і тому отримує багато енергії від нього.
    Вуглекислий газ, основна складова атмосфери Венери, досить добре пропускає сонячне
    випромінювання у видимій та ультрафіолетовій ділянці спектра, яке, досягаючи твердої
    поверхні, поглинається. Поглинання призводить до нагрівання ґрунту планети. Нагріта
    поверхня перевипромінює енергію в інфрачервоному діапазоні довжин хвиль, але для
    такого випромінювання вуглекислий газ є непрозорим, і інфрачервоне випромінювання
    виявляється начебто «запертим» в атмосфері. Тож тут відбувається поступове накопичення надмірної енергії,
    поступовий розігрів атмосфери та підвищення тиску. Чим більше
    вуглекислоти в атмосфері, тим сильніший парниковий ефект.
    Необхідно відмітити, що загроза надмірного парникового ефекту існує також і для
    Землі (див. далі). Нерозумна господарська діяльність людини, а також природні геологічні процеси ведуть до підвищення концентрації СО2 в земній атмосфері, що неминуче
    тягне за собою глобальне підвищення її температури.
</p>
<iframe width="90%" height="400px" src="https://www.youtube.com/embed/BvXa1n9fjow" title="YouTube video player" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>
<p>
    Одна з особливостей Венери, що відрізняє її від інших планет Сонячної
    системи, ― осьовий період обертання. Він сягає 243 доби, причому обертається
    Венера навколо своєї осі у напрямку, протилежному до її руху за
    орбітою. Венеріанський рік (225 земних діб) за тривалістю коротший від
    періоду осьового обертання, тому упродовж одного оберту Венери навколо
    Сонця відбувається два заходи та два сходи Сонця, а тривалість доби на
    Венері становить 116 земних діб. Як і Меркурій, Венера не має природних
    супутників.
</p>